===============================
Случајне променљиве и расподеле 
===============================

Опште о случајним променљивим
-----------------------------

**У овој лекцији научићеш:**

- шта су случајне променљиве и како се означавају
- шта представља појама реализација
- који типови случајних променљивих постоје
 

Размотримо експеримент који се састоји у мерењу висине становника једног места. 
Становник се бира случајним одабиром, па му се мери висина. 
Изабраном становнику се такође може мерити и тежина, он се може питати за број деце, 
лични доходак и сл. Ако изабраног становника замислимо као исход експеримента избора становника, 
тада су висина, тежина, лични доходак неке његове особине - овде нумеричке. Можемо посматрати и 
ненумеричке особине: боју косе, здравље, припадност друштвеним организацијама, занимање итд. 
Свака ненумеричка особина се може на погодан начин представити као нумеричка. 
Нпр. можемо пописати сва занимања и доделити сваком по један број. 
Тада сваки изабрани човек има као занимање одговарајући додељени број.

Нумеричка вредност које својство исхода има, у принципу се мења од исхода до исхода, 
па је то својство једна нумеричка функција дефинисана на скупу исхода експеримената ɛ, 
са вредностима у скупу реалних бројева (тј. функција која пресликава ɛ у R).

У анализи се за ознаку функције обично узимају симболи f,g,h и сл., 
а за вредности f(x), g(x), h(x). У вероватноћи се обично за ознаку променљиве узимају 
велика слова X,Y,Z,.. а како су аргументни исходи e, то су одговарајуће 
вредности X(e), Y(e), Z(e). 

**Пример** Динар се баца 3 пута. Нека је променљива X-број грбова у 3 бацања, 
Y-број писама заредом од почетка Z-број грбова у последња два бацања. 
Исписати табелу пресликавања.

*Решење* Погодно је направити табелу пресликавања:


+----+-------+-------+-------+-------+-------+-------+-------+------+
| е  | ППП   | ППГ   | ПГП   | ПГГ   | ГПП   | ГПГ   |  ГГП  | ГГГ  |
+----+-------+-------+-------+-------+-------+-------+-------+------+
| X  |  0    |  1    |  1    |  2    |  1    |  2    |  2    |  3   |
+----+-------+-------+-------+-------+-------+-------+-------+------+
| Y  |  3    |  2    |  1    |  1    |  0    |  0    |  0    |  0   |
+----+-------+-------+-------+-------+-------+-------+-------+------+
| Z  |  0    |  1    |  1    |  2    |  0    |  1    |  1    |  2   |
+----+-------+-------+-------+-------+-------+-------+-------+------+


Како се исход експеримента не може предвидети, не може се предвидети ни вредност променљиве X. Зато су нам од интереса вероватноће догађаја {X∈S}, за различите S. Најчешће се посматрају догађаји {a≤X<b}, {X<b}, {X=a}, {X>c} јер се за њих може лако видети да ли су се реализовали (a,b,c - константе), а преко њих се могу изаразити и много сложенији догађаји. У датом примеру P{X=1}=P{ППГ, ПГП, ГПП}=3/8, P{Y=3}=1/8, P{0≤Z<2}=6/8, тј. уопштено P{X∈S}=P{e: X(e)∈S}. Са те тачке гледишта, нема смисла разматрати оне променљиве X код којих се, нпр. не може одредити P{X≥2}. Зато се уводи следећа

*Дефиниција* Променљива X (X: ɛ → R) је случајна променљива ако је за сваки догађај {X<a}, {X=b}, a,b ∈ R дефинисана вероватноћа , тј. ако {X<a} ∈ F, {X=b} ∈ F.

Вредност случајне променљиве X не мора бити сваки реални број. Зато ћемо скуп слика RP{X(e): e∈ɛ} назвати скуп реализација сличних променљивих X а сам вредности X(e)=x - реализацијама сличне променљиве X. Треба запамтити: реализације означавамо малим словима x, y, z,... а случајне променљиве великим X, Y, Z,..

***Задатак 1***. У џепу се налазе 3 новчића од по 10 пара, 2 по 20 и 1 од 50 пара. Извлаче се на случајан начин 2 новчића заједно. Посматрамо укупну вредност X извученог новца. 

1. Описати X као променљиву на скупу исхода,
2. Преко исхода извлачења описати догађаје {X=20}, {X<15}, {X≥50}

*Решење:* 

+--------+---------+---------+---------+---------+--------+
|   е    |   е1    |   е2    |   е3    |   е4    |   е5   |
+--------+---------+---------+---------+---------+--------+
| исход  | 10 10   | 10 20   | 10 50   | 20 20   | 20 50  |
+--------+---------+---------+---------+---------+--------+
|  X(e)  |   20    |   30    |   60    |   40    |   70   |
+--------+---------+---------+---------+---------+--------+

{X=20} = {е1}, {X<15}=∅, {X≥50}={е3,е5}

***Задатак 2***. У задатку 1. одредити скуп реализација за X и одговарајуће вероватноће. Нека је Y-број новчића од 10 пара међу извученима. Одредити реализације за (X,Y). 

*Решење* 
Реализације за X су 20, 30, 40, 60, 70 пара. Реализације за (X,Y) су (20,2), (30,1), (60,1), (40,0) (70,0) - што се чита из табеле у претходном задатку. Реализације за Y су 0, 1, 2.


**Задатак 3**. Изводи се 4 гађања у циљ. Нека је X број погодака за редом од почетка, Y број промашаја, Z дужина највеће серије погодака који иду за редом. 

1. На скупу исхода дефинисати (X,Y,Z),
2. Одредити догађаје {X≥Y}, {Z≥2}, {max{X,Z}≤Y}, {X+Y=3}.

*Решење:* X,Y,Z дефинисаћемо преко табеле

+-------+--------+--------+--------+--------+--------+--------+--------+--------+--------+--------+--------+--------+---------+-------+--------+-------+
|       |   1    |   2    |   3    |   4    |   5    |   6    |   7    |   8    |   9    |  10    |  11    |  12    |  13     |  14   |  15    |  16   |
+-------+--------+--------+--------+--------+--------+--------+--------+--------+--------+--------+--------+--------+---------+-------+--------+-------+
|   e   | 0000   | 0001   | 0010   | 0011   | 0100   | 0101   | 0110   | 0111   | 1000   | 1001   | 1010   | 1011   | 1100    | 1101  | 1110   | 1111  |
+-------+--------+--------+--------+--------+--------+--------+--------+--------+--------+--------+--------+--------+---------+-------+--------+-------+
|   X   |   0    |   0    |   0    |   0    |   0    |   0    |   0    |   0    |   1    |   1    |   1    |   1    |   2     |   2   |   3    |   4   |
+-------+--------+--------+--------+--------+--------+--------+--------+--------+--------+--------+--------+--------+---------+-------+--------+-------+
|   Y   |   4    |   3    |   3    |   2    |   3    |   2    |   2    |   1    |   3    |   2    |   2    |   1    |   2     |   1   |   1    |   0   |
+-------+--------+--------+--------+--------+--------+--------+--------+--------+--------+--------+--------+--------+---------+-------+--------+-------+
|   Z   |   0    |   1    |   1    |   2    |   1    |   1    |   2    |   3    |   1    |   1    |   1    |   2    |   2     |   2   |   3    |   4   |
+-------+--------+--------+--------+--------+--------+--------+--------+--------+--------+--------+--------+--------+---------+-------+--------+-------+

{X≥Y} = {e12, e13, ..., e16}, {Z≥2}={e4, e7, e8, e12, e13, ..., e16}, {max{X,Z}≤Y}={e1, e7, e9, e10, e11, e13}, {X+Y=3}={e2, e3, e5, e10, e11, e14}


**Задатак 4**. Нека променљива X има коначно много реализација. Да би X била случајна промељива, довољно је да за сваки b∈R {X=b} ∈ F, тј. да сви догађаји {X=b} имају вероватноћу. Доказати. 

*Решење:* Треба испитати да ли догађаји {X<a} ∈ F, за a ∈ R, ако {X=h} ∈ F, за h ∈ R. 
Нека су реализације за X:x1<x2<...xk. По претпоставци {X=xi} ∈ F, i=0, 1, 2, ..., k. Међутим, {X<а}=∅, ако је a≤x1, {X>а}=ɛ, ако је a>xk и {X<a}={X=x1} + {X=x2}+ ... + {X=xj}, за xj<a≤xj+1. То значи да је догађај {X<a} комбинација догађаја ∅, ɛ и {X=x1}, ..., {X=xk}, а свака њихова комбинација (унија) по дефиницији припада F, тј. {X<a} ∈ F, за a ∈ R.     


**Задатак 5**. На шаховској табли се на случајан начин бира једно поље. Нека је Z број суседних белих а V суседних црних поља за изабрано поље. Описати (Z,V) на скупу исхода и одредити вероватноће свих реализација. 

*Решење:* Да бисмо скратили писање, уводимо ознаке: B-бело поље, C-црно поље, I-поље на углу, II-поље на ивици ван угла, III-поље унутар табле. За суседна узимамо и она која се додирују теменима. На тај начин имамо 6 типова поља. Направимо табелу:


+--------------+-------+---------+---------+---------+---------+--------+
|   тип поља   | CI    |  BI     |  CII    |  BII    |  CIII   |  BIII  |
+--------------+-------+---------+---------+---------+---------+--------+
| број исхода  |  2    |   2     |   12    |   12    |   18    |   18   |
+--------------+-------+---------+---------+---------+---------+--------+
|      Z       |  2    |   1     |   3     |   2     |   4     |    4   |
+--------------+-------+---------+---------+---------+---------+--------+
|      V       |  1    |   2     |   2     |   3     |   4     |   4    |
+--------------+-------+---------+---------+---------+---------+--------+

Тада је P(Z=2, V=1)=P(Z=1, V=2) 2/5, P(Z=3, V=2)=P(Z=2, V=3)=12/64, P(Z=4, V=4)=36/64 

Надаље се разматрају два типа случајних променљивих: дискретне и апсолутно непрекидне. Надаље ћемо разматрати два типа слуајних променљивих: дискретне и апсолутно непрекидне. Дискретне случајне променљиве имају коначно много вредности {X1, X2, . . . , Xn} или пребројиво бесконачно много вредности {X1, X2, X3,  . . .}. Апсолутно непрекидне случајне променљиве имају непребројиво много вредности. Постоје случајне променљиве које не одговарају ни једном од ова два типа.

За додатно објашњење случајних променљивих погледај следећи видео


.. ytpopup:: 3v9w79NhsfI
    :width: 935
    :height: 600
    :align: center

